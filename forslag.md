# Offentlige midler, offentlig software

***Folketinget pålægger den offentlige administration i højest mulig grad at licensere og udgive offentlige IT-udviklingsopgaver åbent. I tilfælde hvor et system ikke kan offentliggøres af sikkerhedsmæssige årsager, skal staten sikre ejerskab af både kode, data og infrastruktur.
Koden bag offentlige IT-systemer skal med andre ord være tilgængelig for såvel borger som stat. Det vil sikre billigere systemer, højere kvalitet og dermed vækst.***

## Introduktion
Offentlige IT-projekter udgør en væsentlig del af den infrastruktur, der får Danmark til at fungere.
Når IT-systemer ikke fungerer, er det i sidste ende borgerne, der betaler &ndash; gennem skattebilletten, eller ved at spilde tid på systemer, der ikke fungerer.
Den offentlige sektor har gang på gang udviklet projekter, der er gået over budget, eller som har slået fuldstændig fejl. I værste fald er de aldrig  blevet taget i brug <sub>[citation needed]</sub>
Mange af disse problemer kunne være undgået<sup><a name="itu">1</a></sup>.

Med dette forslag sikrer vi åbenhed og rimelighed i vores livsvigtige digitale infrastruktur.
Lige nu er store dele af vores digitale liv ejet af få private virksomheder. Derfor er vi som land dybt afhængige af dem &ndash; og det er dyrt og inffektivt!
Lad os sammen skabe en fremtid hvor Danmark går forrest med billig, moderne og innovativ IT.

### Offentlig IT er billig IT
Når staten køber et IT system i dag køber de katten i sækken.
Staten ejer ikke engang systemet.
Det gør den virksomhed, der har bygget det.
Tænk hvis det også gjaldt for din bil: så ville producenten svejse motorhjelmen fast så snart den blev solgt.
Selv ikke din mekaniker måtte få lov til at kigge i den.
Så hvis bilen gik i stykker, ville du være tvunget til at køre den ødelagte bil hjem Asien, hvor den blev bygget.

Desværre er det præcis det, der sker med vores offentlige IT.
Alene i årene 2000-2014 har staten Danmark kastet 2,902 milliarder kroner væk på skrottet IT.<sup><a name="dr8">2</a></sup>
Det svarer til 585 fuldtidsansatte sygeplejersker i de 14 år.

Hvis systemerne havde været ejet af staten kunne vi &ndash; ligesom med en ødelagt bilmotor &ndash; redde og genbruge store dele af dem, selv efter de var brudt sammen.

Det er en langt bedre løsning på en bedre digital hverdag i Danmark, fordi det vil gøre os til herre over eget hus. Vi skal kræve
at vores leverandører lever op til åbne standarder så vi kan bygge videre på vores infrastruktur.

### Åbenhed giver kvalitet
Millioner af sygdomsforløb, straffeattester og andre fortrolige
dokumenter bliver dagligt sendt igennem vores offentlige IT platforme. Men langt størstedelen af vores IT infrastruktur er udenfor vores kontrol.

Tag Danmarks love som et eksempel: de sørger for at staten og borgerne opfører sig ordentligt og de skaber tryghed og livskvalitet.
Fordi vores IT systemer er lukkede kan vi ikke se om de overholder vores love.
Vi kan faktisk ikke se om det er kvalitet eller skrammel.
Hvorfor har vi ikke love, der sikrer at vores offentlige IT opfører sig ordentligt?

Faktisk har uafhængig forskning gentagne gange vist at åbent IT ikke kun er billigere, men også bedre og mere effektivt <sup>[3](#samoladas)</sup>.
Forklaringen ligger i at åben kode bliver bygget og set af mange flere mennesker. Og fire øjne er som bekendt bedre end to.

## Åbenhed giver innovation og vækst
Nye IT-systemer bliver typisk købt i udlandet, fremfor at blive produceret
herhjemme. I stedet for at *forbruger* IT, burde vi fokusere mere på
at *producere* IT. Hvis vi holder fast i åbenheden skaber vi kvalitet til vores
præcise behov, fremfor at købe dyre og dårlige metervarer.
Et problem vi har set igen og igen er, at de indkøbte systemer ikke kan tale sammen
<sup>[1](#ITU),[4](#Lauesen)</sup>. Inderhavnsbroen i København er et eksempel fra den
fysiske verden, hvor de to sider af broen ikke kunne samles på midten. Det var også dyrt at rette op på.

De knap 3 milliarder vi har smidt væk imellem 2000 og 2014 har ikke hjulpet Danmark til
at komme foran i den digitale udvikling. Tværtimod. Men det kan de komme til fremover, hvis vi insisterer på at vores digitale broer skal kunne forbindes og arbejde sammen.
Mere åbenhed i vores offentlige IT infrastruktur betyder ikke kun at vi får øget
kvalitet til færre penge. Det betyder at vi kan skabe bedre systemer, der
kan vare generationer, samtidig med at vi genererer værdi i Danmark.

Samtidig åbner offentlig adgang til statens IT-projekter op for innovation og vækst. Stat og borger kan nu hjælpe hinanden med at fejlfinde, udbygge og forbedre.
Og software er gratis at kopiere, så vi vil kunne bruge de samme løsninger igen og igen. Uden at betale ekstra. Det giver os mere tid til det, der er vigtigt.

Med dette forslag vil vi bane vejen for en sikker og nem digital hverdag, hvor vi, Danmark og danskerne, har kontrollen, og hvor vi ejer de ting vi køber.

Det manglede i øvrigt bare: det er vores skattekroner.

Hjælp os ved at skrive under.

Tak.

<a name="ITU">1</a>: Vibeke Arildsen og Søren Lauesen: Offentlige it-skandaler kan forhindres, ITU 2017. Se https://www.itu.dk/om-itu/presse/nyheder/2017/offentlige-it-skandaler-kan-forhindres.

<a name="dr8">2</a>: Skaaning, Jakob: Her er 8 store offentlige it-skandaler til milliarder, DR 2014. Se
https://www.dr.dk/nyheder/penge/her-er-8-store-offentlige-it-skandaler-til-milliarder.

<a name="samoladas">3</a>: Ioannis Samoladas og Ioannis Stamelos: Assessing Free/Open Source Software Quality 2018. Se https://www.researchgate.net/publication/228715685_Assessing_freeopen_source_software_quality.

<a name="Lauesen">4</a>: Søren Lauesen: Working paper: Damages and damage causes in
large IT government projects, IT-University of Copenhagen, 2017. Se
https://itu.dk/~slauesen/Papers/DamageCaseStories_Latest.pdf.
